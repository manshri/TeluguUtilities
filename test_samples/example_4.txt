హైదరాబాద్‌: రానున్న 48 గంటల్లో తెలంగాణలో వర్షాలు పడనున్నాయి. నైతురుతీ రుతుపవనాలు తెలంగాణ దిశగా ముందుకు సాగుతున్నాయని వాతావరణ శాఖ వెల్లడించింది. తెలంగాణ రాష్ట్రంలోని దక్షిణ జిల్లాల్లో స్వల్ప స్థాయి నుండి ఓ మోస్తరు స్థాయిలో వర్షాలు పడే సూచనలు ఉన్నాయని తెలిపింది. కొన్ని ప్రాంతాల్లో భారీ స్థాయిలో వర్షాలు కురవనున్నాయి. కాగా నైరుతీరుతుపవనాలు ఈనెల 7వ తేదీ లోపుగా వచ్చే అవకాశాలు ఉన్నాయని వాతావరణ శాఖ అధికారులు తెలిపారు. ఈనెల 5, 6 తేదీల్లో దక్షిణ కోస్తాంధ్ర, రాయలసీమలను రుతుపవనాలు తాకే అవకాశం ఉందని అంచనా వేశారు. మరోవైపు ప్రస్తుతం తెలంగాణ విదర్భ ప్రాంతంపై ఉపరితల ఆవర్తనం కొనసాగుతోంది.దీని ప్రభావంతో తెలంగాణ రాష్ట్రంలోని పలు ప్రాంతాల్లో చెదురుమదురు వర్షాలు పడుతున్నాయి. ప్రస్తుతం పడుతున్న వర్షాలు రుతుపవనాల వల్ల కాదని వాతావరణ శాఖ అధికారులు వివరించారు. అధిక ఉష్ణోగ్రతలు ఉన్న చోట్ల క్యుములోనింబస్‌ మేఘాలు ఏర్పడి వర్షాలు కురుస్తున్నాయన్నారు. రాగా గడచిన 24 గంటల్లో రాష్ట్రంలోని ఆదిలాబాద్‌ జిల్లాలో 0.8 మిల్లీమీటర్లు, కొమరంభీంలో 8.4 మిల్లీ మీటర్లు, మంచిర్యాలలో 5.6 మిల్లీ మీటర్లు, పెద్దపల్లిలో 0.8 మిల్టీ మీటర్లు, జయశంకర్‌లో 2.4 మిల్లీ మీటర్లు, సంగారెడ్డిలో 6.5 మిల్లీ మీటర్లు, మెదక్‌లో 1.8 మిల్లీ మీటర్లు, సిద్దిపేట్‌లో 2.7 మిల్లీ మీటర్లు, మేడిచల్‌లో 6.1 మిల్లీ మీటర్లు, రంగారెడ్డిలో 1.9 మిల్లీ మీటర్లు, వికారాబాద్‌లో 12.2 మిల్లీ మీటర్లు, మహబూబ్‌నగర్‌లో 7.6 మిల్లీ మీటర్లు, జోగులాంబలో 2.4 మిల్లీ మీటర్లు, నాగర్‌కర్నూల్‌లో 1.2 మిల్లీ మీటర్ల వర్షపాతం నమోదైంది.